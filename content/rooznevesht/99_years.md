---
title: "۹۹ سال و ۱۰ ماه دیگه"
date: 2018-04-01T02:04:43+04:30
persianDate:  ۱۱ فروردین ۹۷
draft: false
---
امروز همه چیز تموم شد. ظاهرا تموم شد. رفت تا ۹۹ سال و ۱۰ ماه دیگه. و من همه‌ی این‌ها رو به حساب دیدن دوست پسر سابق‌ش تو استانبول می‌ذارم و از چشم دوستاش می‌بینم که کلی تدارک دیدن که این اتفاق بیفته. نمی‌دونم چرا هر دفعه دود رابطه‌ی قبلی طرف مقابلم تو چشم من می‌ره. و این بار هم از این قاعده مستثنی نبود. استدلال سارا این بود که بعد از اون رابطه‌ی ۸ سال‌ه، دیگه سرد و بی‌روح شده و برای رابطه با من مناسب نیست چون دیگه کسی براش اهمیتی نداره. کاشکی این‌ها رو از همون اول می‌گفت نه الان. شعارهایی که یادمه: “من خیلی آدم احساساتیم” و “پویا وقتی با همیم حس خوبی دارم” و “چطوری تو یه ماه این همه وابسته همدیگه شدیم” و …. بود اون اولا. حالا چی شد که به روایت اون، یهو اون شد بی‌احساس و من شدم وابسته، الله اعلم. حالا اینکه واقعا به این‌ها اعتقاد داشت یا نداشت یا راه حل دیگه‌ای وجود داشت یا نداشت مهم نیست. به هر حال، همه چیز تموم شد.
<br><br>
دیشب با حس خیلی مزخرفی از اهواز برگشتم. اصلا از وقتی مرضیه و سینا جدا شدن تو بوشهر، دچار حس تنهایی، غربت و دلتنگی کردم. دیشب که برگشتم همون حس‌ها بود. از صبح هم عصبی بودم. و عصر هم این اتفاق افتاد. هیچ کس هم دور و برم نیست که باهاش صحبت کنم. هر کسی یک گوشه‌ی دنیا مشغول کاری. هیچ وقت تا این حد حس تنهایی نکرده بودم. صدای فریادم به کسی نمی‌رسه. شاید بعد از date کردن با ۸ ۹ تا دختر مختلف، این اولین بار باشه که به خاطر کسی بغض می‌کنم. من سارا رو دوست داشتم. اولین دختری بود که واقعا دوستش داشتم و راجع بهش care می‌کردم. اولین دختری بود که خود واقعی‌م رو بهش نشون می‌دادم و اجازه می‌دادم بهم نزدیک بشه. اولین دختری بود که باهاش کمتر احساس تنهایی می‌کردم. اولین دختری بود که به واسطه‌ش، انگیزه‌ای برای شروع روزم داشتم و برای اولین بار با این دختر بود که شب‌ها دوست داشتم زود صبح بشه.
<br><br>
موقع عید، با هم کلی صحبت کردیم و کلی آرزوی خوب برای رابطمون تو سال جدید کردیم. کمتر از دو هفته بعد بهم خورد. یاد نرگس افتادم. که فردای ولنتاین رابطمون بهم خورد. انگار باید از eventها بترسم. Break up بعدی کی خواهد بود؟ روز تولد من؟ روز تولد اون؟ روز زن؟
<br><br>
همه چیز تموم شد. و من تنهای تنهام. لیترالی تنهام. امروز با چند نفر تماس گرفتم که باهاشون صحبت کنم. هیچ کدوم نبودن. فقط اشکان بود. رفتیم سم کافه. صحبت کردیم. بهتر شدم. کمی شعر گفتم (روایت یک مرگ). بهتر شدم. خاطراتمون تو ذهنم مرور می‌شه. جرات ندارم عکس‌هامون رو ببینم. یاد اولین عکس دونفره‌مون کنار اون کافه‌ی سیار میفتم. یاد اولین صحبت دو نفره‌مون زیر آسمون پر ستاره. یاد اولین بوسه‌مون. یاد وقتی که اون اولا، تو دریا اومد تو بغلم ولی به رومون نیوردیم. یاد خیلی چیزا. که وقتی بهشون فکر می‌کنم، نمی‌دونم خوشحال بشم یا بغض کنم. دست خودم نیست البته، بغضم می‌گیره احتمالا.
<br><br>
به این فکر می‌کنم که چقدر این دنیا عقده‌ای هست. چقدر این دنیا حسود هستش که طاقت نداره دو ماه لبخند روی لب من رو تحمل کنه. منی که نرمالی هر چند ماه یکبار رنگ یک هفته لبخند رو تجربه می‌کنم. لبخند این آدم دریغ کردن داره؟ دزدیدن داره؟ دیگه دختری مثل سارا نخواهد اومد و باید ۹۹ سال و ۱۰ ماه دیگه صبر کنم.

